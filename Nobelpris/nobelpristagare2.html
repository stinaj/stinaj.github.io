<!doctype html>
<html>
<head>
<meta charset="utf-8">
<title>Svenska nobelpristagare</title>
<link href="nobelpristagre.css" rel="stylesheet" type="text/css">
</head>

<body>
	<div id="storbox">
    	<header>
        </header>
        <nav>
        	<h1><a href="nobelpristagare.html"> Svenska <br> Nobelpristagare </a></h1> 
            <ul>
            	<li><a href="nobelpristagare1.html">Selma Lagerlöf</a></li>
            	<li><a id="link" href="nobelpristagare2.html">The Svedberg</a></li>
            	<li><a href="nobelpristagare3.html">Alva Myrdal</a></li>
            	<li><a href="nobelpristagare4.html">Kai Siegbahn</a></li>
            </ul>
        </nav>
        <article>
        	<p>
            Svedberg, Theodor (The), född 30 augusti 1884, död 26 februari 1971, kemist, professor i fysikalisk kemi vid Uppsala universitet 1912–49, föreståndare för Gustaf Werners institut för kärnkemi 1949–67, Nobelpristagare 1926 för sina arbeten rörande dispersa system. Han uppfann ultracentrifugen och fann 1925 med en sådan att proteiner består av makromolekyler. Med denna upptäckt gav han biokemi en ny utgångspunkt och banade väg för en ny vetenskap: molekylärbiologi.
            </p>
            <figure>
            	<img src="thesvedberg.jpg" alt="The Svedberg">
            	<figcaption><i> The Svedberg, nobelpristagare i kemi 1926 </i></figcaption>
            </figure>
            <p>
            I doktorsavhandlingen Studien zur Lehre von den kolloiden Lösungen, framlagd 1907, beskrev Svedberg framställning av metallkolloider samt ultramikroskopiska studier av kolloida partiklars brownska rörelse, vilka bekräftade Einsteins och Marian Smoluchowskis (1872–1917) teorier för detta fenomen. Extra glans fick avhandlingen av att Wilhelm Ostwald i sin recension framhöll att Svedberg med sitt arbete hade skingrat hans tvivel på molekylers existens. Fem år senare redovisade Svedberg sina dittills uppnådda resultat i monografin Die Existenz der Moleküle (1912).
			</p>
            <p>
			Som professor vidgade och fördjupade Svedberg studiet av kolloida system. Han utvecklade en metod att optiskt bestämma koncentrationen på olika nivåer i ett under tyngdkraftens inverkan sedimenterande disperst system. Därmed kunde partiklarnas storleksfördelning bestämmas och inte enbart deras medelstorlek. Fallhastigheten var emellertid för låg för partiklar med mindre diameter än 200 nm. För motsvarande studier i findispersa system krävdes en centrifug i vilken sedimentationen kunde studeras under pågående centrifugering. Efter två konstruktioner i mindre skala byggde Svedberg 1925 en ultracentrifug, som gav en centrifugalkraft 100 000 gånger större än tyngdkraften. Därmed kunde såväl sedimentationsjämvikter som sedimentationshastigheter i findispersa system studeras.
			</p>
            <p>
			Svedberg insåg från början den stora betydelse ultracentrifugen skulle få inom kolloidkemin och därmed inom biologi, medicin och en rad industrigrenar. Själv använde han den till slutet av 1930-talet främst för studier av proteinlösningar. De flesta proteiner visade sig vara monodispersa. Härav drog Svedberg slutsatsen att proteiner består av makromolekyler och inte – som kolloidkemister dittills hade föreställt sig – av mindre molekyler, vilka med varandra bildar aggregat av skiftande storlek. I sin Nobelföreläsning 1927 presenterade han molekylvikten 68 000 för hemoglobin samt 35 500, 105 500 och 208 000 för tre andra proteiner. Hos hemocyaniner fann han molekylvikter på flera miljoner. Svedberg uppställde 1929 hypotesen att proteiners molekylvikter utgör heltalsmultipler av 35 000, ett värde som han år 1937 ändrade till 17 600. Denna s.k. multipelhypotes intog i många år en framskjuten plats i proteinkemin men måste i ljuset av ett större experimentellt material senare överges.
			</p>
            <p>
			År 1931 kunde Svedberg med sin stora forskargrupp flytta in i den minutiöst planerade och välutrustade fysikalisk-kemiska institutionen, som från början blev ett berömt centrum för fysikalisk kemi med tonvikt på proteinforskning. Under Svedbergs ledning utvecklades allt bättre ultracentrifuger tills 1939 en rotor konstruerades som var helt driftsäker vid 70 000 varv/min och då gav en centrifugalkraft 400 000 gånger större än tyngdkraften. I det stora arbetet The Ultracentrifuge (1940, på tyska samma år) beskrev Svedberg och hans medarbetare Kai O. Pedersen i detalj ultracentrifugen, dess användning samt teori och uppnådda resultat. Nära samband med Svedbergs egen forskning hade under 1930-talet Arne Tiselius arbeten rörande elektrofores av proteiner och Ole Lamms rörande diffusion av makromolekyler.
			</p>
            <p>
			Från slutet av 1930-talet använde Svedberg ultracentrifugen också för studier av polysackarider och syntetiska polymerer. Dessa arbeten ledde till ett fruktbart samarbete med främst cellulosa- och bryggeriindustrin. Svedberg förespråkade ett intimt samspel mellan grundforskning och tillämpad forskning; han tog aktiv del i bildandet av Statens tekniska forskningsråd 1942. Under andra världskriget utvecklade han en metod för inhemsk framställning av konstgummit Svedopren av acetylenbaserat kloropren som monomer.
			</p>
            <p>
			Svedberg var från gymnasieåren intresserad av radioaktivitet. År 1909 påvisade han och Daniel Strömholm genom isomorfistudier den kemiska likheten mellan radium, thorium X samt aktinium X och placerade med stöd härav alla tre tillsammans under barium i periodiska systemet, därmed föregripande begreppet isotopi. Från 1930-talet undersökte Svedberg och medarbetare effekten av olika typer av strålning på proteinmolekyler. Svedberg förutsåg den stora betydelse radioaktiva isotoper skulle komma att få på olika områden och tog initiativet till och planerade Gustaf Werners institut, som invigdes 1949; dess cyklotron stod färdig 1951. Som föreståndare organiserade Svedberg verksamheten vid institutet. Han var ledamot i atomkommittén och av styrelsen för AB Atomenergi 1946–59.
			</p>
            <p>
            Som föreläsare och med boken Materien (1912) samt de naturvetenskapliga essäsamlingarna Arbetets dekadens (1915) och Forskning och industri (1918) nådde Svedberg en stor publik. Han blev känd i vida kretsar när han 1918 med fluorescens av UV-ljus gjorde den utplånade skriften i Codex argenteus (Silverbibeln) synlig, likaså när han i Strindberg som kemist (1918) med orubbad beundran för Strindberg visade att dennes kemiska idéer och experiment hade varit ”fåfänglighet och farande efter vind”.
			</p>
            <p>
			Svedberg har givit namn åt enheten svedberg (S) för sedimentationshastighet och åt Svedbergekvationen rörande brownsk rörelse.
			</p>
            <p>
			Gift 1909–15 med Andrea Andreen, far till Elias Svedberg. 
			</p>
            <hr>
            <b> Text hämtad från <a class="källa" href="http://www.ne.se/uppslagsverk/encyklopedi/l%C3%A5ng/the-svedberg" target="_blank"> ne.se </a></b>
            <br>
            <b> Bild: <a class="källa" href="http://www.ne.se/uppslagsverk/bild/fotografi/the-svedberg-(vid-cyklotron-2)" target="_blank"> ne.se </a></b>
            <a id="upp" href="nobelpristagare2.html"> Till toppen av sidan </a>
        </article>
        <footer>
        	<div id="update"> 
            	Senast uppdaterad 2016-11-09
            </div>
        </footer>
    </div>
</body>
</html>
